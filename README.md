Виконання роботи
Для виконання лабораторної роботи вам потрібно використовувати набір даних. Щоб забезпечити можливість перевірки ваших запитів на заданому наборі, вам потрібно виконати наступні маніпуляції.

Зробіть свій репозиторій з шаблону за інструкцією: Створення репозиторію з шаблону. Репозиторій-шаблон: LINQStuding.

Відкрийте репозиторій, який ви створили в своєму обліковому записі на своєму комп’ютері.

Починайте роботу над задачею: місця для написання коду позначені за допомогою TODO. Якщо у вас не виходить склонувати репозиторій, то в класі прикріплено архів з проектом, однак краще виконувати це завдання за допомогою гітхабу. Не змінюйте код поза межами класу QueryHelper, що описані за допомогою TODO, адже це може вплинути на процес автоматизованої перевірки завдання.

Постановка завдання
У репозиторії ви знайдете модель даних у папці Model, а також файл набору даних Dataset.json. Там буде 10_000 записів, що можна так чи інакше описати за допомогою моделі. Окрім того, поруч буде 9 файлів із результуючими вибірками. У папці OutputTypes можна ознайомитись також із особливими типами, що можуть повертатись.

З використанням наданого набору даних створіть 9 вибірок (завдання може бути виконано не повністю, у такому випадку буде поставлена лише частина оцінки, яка відповідає кількості виконаних умов).

Сигнатури методів, що треба створити, можна знайти в файлі IQueryHelper.cs, у відповідному інтерфейсі. Загальний вигляд класу з підписами методів ви можете знайти в проекті, клас QueryHelper. Вам потрібно буде лише дописати логіку з використанням методів LINQ. !ВАЖЛИВО! Можна використовувати лише методи LINQ, а результат повинен бути отриманий за допомогою одного ланцюжка запитів (без використання буферних змінних).

Запити для виконання
Знайдіть всі оплачені доставки (0.5).

Знайдіть усі доставки, що зараз опрацьовуються системою (тобто не скасовані і не виконані) (0.5).

Сформуйте DeliveriesShortInfo з усіх доставок певного клієнта (1).

Поверніть перших 10 доставок певного типу, що починаються з певного міста (1).

Відсортуйте записи по їх статусу, якщо статуси однакові, відсортуйте за часом початку завантаження (за зростанням) (1).

Підрахуйте кількість унікальних типів вантажів (1).

Згрупуйте доставки за їх статусом та підрахуйте кількість доставок в кожній групі. Результат подати у вигляді словника Dictionary<DeliveryStatus, int> (1.5).

Згрупуйте доставки за парами «місто старту-місто фінішу» та порахуйте середній проміжок між кінцем часу завантаження та початком часу прибуття (1.5).

Створіть метод, що буде віддавати певну сторінку даних. Він приймає делегат, що описує як треба фільтрувати дані, делегат, як треба сортувати дані, кількість записів на одній сторінці, номер поточної сторінки. Номер сторінки починається з 1. Якщо делегат фільтрації не надано, то пропускати всі записи (2).
